COMUNICATO STAMPA

Il 7 e l'8 ottobre 2017 si terrà a Pisa, nell'ambito dell'Internet Festival, la seconda edizione della Kids Game Jam, una maratona di creatività rivolta a bambini e ragazzini che insieme ad alcuni adulti avranno due giorni per creare collettivamente un videogioco. La organizza Stefano Cecere con una banda di squinternati.
Lasciando agli adulti le parti di programmazione più ostiche, le ragazze e i ragazzi saranno invitati a ideare la storia, definire i personaggi, immaginare gli ambienti, disegnare in 3D e in 2D la grafica del gioco, scrivere i testi e doppiarli al microfono. Nella prima edizione un ragazzino aveva anche composto la musica!
I giochi prodotti alla Kids Game Jam sono spassosi e intelligenti! Il tema di quest'anno è «punti di vista»: come cambia la stessa cosa se la guardi con occhi diversi? e non è forse solo assieme che si riesce ad avere una visione completa?
Per partecipare basta avere voglia, aver compiuto almeno 7 anni e portarsi dietro un computer o un tablet. I minori dovranno essere accompagnati da un adulto che sarà coinvolto nel cantiere videoludico.
Non costa niente e non si vince niente. Il gioco sarà pubblicato online gratuitamente e sarà presentato alle esibizioni di videogiochi indipendenti.
L'appuntamento per i giovani creativi videoludici è alle 10 di sabato 7 ottobre alla Sala Performance del MixArt (via Bovio 11, Pisa), ma prima è necessario iscriversi seguendo le indicazioni che si trovano qui: http://www.internetfestival.it/eventi/kids-game-jam/

Gioco dell'anno scorso: https://jamurr.github.io/JAM.7FRAMES/
