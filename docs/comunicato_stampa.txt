COMUNICATO STAMPA

Il 7 e l'8 ottobre 2017 si terrà a Pisa, nell'ambito dell'Internet Festival, la seconda edizione della IF Kids Game Jam, una maratona di creatività rivolta a bambini e ragazzini che insieme ai loro genitori creeranno collettivamente un videogioco.
Lasciando agli adulti le parti di programmazione più complicate, le ragazze e i ragazzi saranno invitati a ideare la storia, definire i personaggi, immaginare gli ambienti, disegnare in 3D e in 2D la grafica del gioco, scrivere i testi e doppiarli al microfono. Nella prima edizione un ragazzino aveva anche composto la musica!

I giochi prodotti alla Kids Game Jam sono spassosi e intelligenti! Il tema di quest'anno è «punti di vista»: come cambia la stessa cosa se la guardi con occhi diversi? e non è forse solo assieme che si riesce ad avere una visione completa?
Per partecipare basta avere voglia, aver compiuto almeno 7 anni e portarsi dietro un computer o un tablet. I minori dovranno essere accompagnati da un adulto che sarà coinvolto nel cantiere videoludico.
Non costa niente e non si vince niente. Il gioco sarà pubblicato online gratuitamente ed opensource e sarà presentato alle esibizioni di videogiochi indipendenti.

Il gioco dell'anno scorso "7 FRAMES" (intitolato così perché il team era composto da 7 bambini) aveva come tema "Se non ci fossero gli altri..." e ne è uscita un'avventura grafica davvero divertente. Si può giocarla su PC/mac/iOS/Android https://jamurr.github.io/JAM.7FRAMES/

Quest'anno si aggiungerà una dimensione e dal 2D si passerà al 3D.

L'evento è nato dopo che Stefano Cecere (sviluppatore di videogiochi e appassionato di educazione multimediale) partecipò con suo figlio ad una Global Game Jam due anni fa. Coinvolgendo amici sviluppatori e designers si è formato il progetto "JAMURR" per dare un po' di coordinazione ai giochi e alle storie create dai bambini insieme ai propri genitori.

L'iniziativa ha riscosso molti plausi da parte di genitori e insegnanti, tanto che il format della Jam potrebbe essere riprodotto nelle scuole o altri contesti.

L'appuntamento per i giovani creativi videoludici è alle 10 di sabato 7 ottobre alla Sala Performance del MixArt (via Bovio 11, Pisa), ma prima è necessario iscriversi seguendo le indicazioni che si trovano qui: http://www.internetfestival.it/eventi/kids-game-jam/
